# Reti e Informazioni
Con questa serie di lezioni si tratta la parte finale del corso nella quale si studia un diverso aspetto delle reti: il contenuto informativo di una rete.
Esso può indurre gli individui che la compongono a modificare il proprio comportamento, che deve essere sintetizzato per derivare una informazione cumulativa che tenga conto, in qualche modo, dei pezzi di informazione derivanti dai singoli individui, dal quale deve essere individuato ed estratto quello rilevante ad una certa richiesta.

Si è già mostrato che l'informazione presente in una rete può indurre gli individui che la compongono a modificare il proprio comportamento, parlando di processi di diffusione. In questo momento però si cambia sensibilmente il punto di vista.
Nei processi di diffusione, un individuo cambia il proprio comportamento:
1. come conseguenza di **comunicazioni esplicite** di una serie di informazioni da parte degli individui con i quali è in relazione;
2. per ottenere una serie di benefici dalla presenza della rete.
D'ora in poi si studierà il fenomeno in virtù del quale un individuo modifica il proprio comportamento semplicemente *osservando* il comportamento che *globalmente* hanno gli altri individui della rete, cioè in assenza di comunicazione diretta con gli individui con i quali è in relazione. Dunque si considererà una visione globale e non puntuale della rete, dunque non si analizzeranno direttamente le singole relazioni personali.

```ad-important
title: Importante
L'informazione presente in una rete può indurre gli individui che la compongono a modificare il proprio comportamento.
```

Si vede qualche esempio di tale fenomeno.
### Esempio 1: cenare in una città sconosciuta
Si sta visitando, da turisti, una città sconosciuta. All'ora di cena, seguendo il suggerimento di una guida, viene scelto per la cena un locale che pare perfetto rapporto qualità/prezzo.
Ora stando davanti al ristorante in questione, si nota un locale dall'altra parte della strada, una bettolaccia alla quale non si darebbe nessun credito. Nell'attesa di entrare nel ristorante, si nota che, mentre il locale suggerito dalla guida rimane vuoto, la bettolaccia si riempie di avventori. A questo punto, quasi certamente, si deciderebbe di seguire la folla nella bettolaccia, dato che assumeremo che se fra i due locali è quello preferito dalla stragrande maggioranza delle persone, una ragione deve pur esserci; una ragione sconosciuta, ma che è certamente nota agli altri avventori. Ossia, loro possiedono un'informazione che non si ha a disposizione, ma che si desume dal loro comportamento, ossia è un'informazione ricavata dalla rete.
### Esempio 2: a naso in su
Si vede ora un esperimento di Milgram eseguito negli anni '60.
Diversi gruppi di persone, il cui numero variava,da gruppo a gruppo, fra 1 e 15, vennero dislocate ad altrettanti incroci cittadini.
Ciascun gruppo di persone aveva un unico compito: rimanere fermi e guardare il cielo.
Lo scopo dell'esperimento era studiare il comportamento dei passanti: ciò che venne rilevato  che:
- agli incroci nei quali si trovava una sola persona a guardare il cielo, quasi nessun passante imitava il comportamento;
- agli incroci nei quali si trovava un gruppo di 5 persone a guardare il cielo, solo qualche passante imitava il comportamento;
- agli incroci nei quali si trovava un gruppo di 15 persone a guardare il cielo, il 45% dei passanti imitava il comportamento;
Dunque con 15 persone ferme a fissare il cielo, quasi la metà dei passanti si fermava a guardare il cielo!

Questo perché, vedendo 15 persone ferme a guardare il cielo, i passanti inferivano l’esistenza di una motivazione razionale che inducesse a farlo. Ovviamente per i passanti era necessario che un numero abbastanza elevato di persone fissassero il cielo affinché potevano pensare all'esistenza di un motivo logico, o detto più formalmente, perché il fenomeno di imitazione avesse inizio occorreva raggiungere una **soglia critica** di iniziatori.
Per capire il valore di questa soglia critica, si considera e analizza in profondità un terzo esperimento: il gioco delle due urne.

## Il gioco delle due urne
C’è uno scommettitore, in una stanza chiusa, e un insieme di giocatori, che attendono fuori della stanza. Lo scommettitore inserisce 2 palline rosse e 1 pallina blu in un’urna (denominata con MR, a maggioranza rossa), e 2 palline blu e 1 pallina rossa in una seconda urna identica alla prima (denominata con MB, a maggioranza blu).
Poi, lo scommettitore  “mischia” le due urne e ne sceglie una a caso.
Le regole del gioco sono le seguenti:
- un giocatore alla volta entra nella stanza, estrae una pallina dall’urna (che può essere rossa o blu), e poi re-inserisce la pallina nell’urna;
- il giocatore comunica allo scommettitore e a tutti gli altri giocatori se, sulla base delle informazioni in suo possesso, ritiene che si tratti dell’urna MR o dell’urna MB;
- ma il giocatore non deve comunicare l’esito dell’estrazione (pena la sconfitta per tutti i giocatori), ossia, se ha estratto una pallina rossa o una pallina blu;
Al termine del gioco, solo i giocatori che hanno indovinato di quale urna si tratti ricevono un premio.

Si cerca ora di capire in che modo risponderanno i giocatori e in base a quali motivazioni prenderanno le loro decisioni.
##### Giocatore 1:
Prima di estrarre la pallina, l'unica informazione in suo possesso è che le urne MR e MB sono equiprobabili. Dopo aver estratto una pallina, la probabilità che l'urna sia di un certo tipo verrà modificata: se estrae una pallina blu (rossa), il giocatore penserà che è più probabile che l'urna sia MB (MR). Perciò, gli conviene rispondere in accordo alla pallina che ha estratto. Si suppone che abbia estratto una pallina blu e dunque risponde blu.
##### Giocatore 2:
Prima di estrarre la pallina, il giocatore deduce ciò che ha estratto il Giocatore 1: siccome sa che chi lo ha preceduto è il Giocatore 1, il Giocatore 2 sa che, se il Giocatore 1 ha risposto MB è perché ha estratto una pallina blu. A questo punto, se il Giocatore 2 estrae una pallina rossa, sa che sono state estratte una pallina blu e una pallina rossa: quindi, si trova nella stessa situazione in cui si trovava il Giocatore 1 prima dell'estrazione. A questo punto, il Giocatore 2 risponde MR, in pratica come se il gioco iniziasse dal Giocatore 2. Si assume invece che egli estragga una pallina blu: in questo caso, sa che sono state estratte due palline blu e questo rinforza l'ipotesi che l'urna sia MB, dunque risponde che l'urna è MB.
##### Giocatore 3:
Prima di estrarre la pallina, il giocatore deduce ciò che hanno estratto il Giocatore 1 e il Giocatore 2: lo stesso ragionamento operato dal Giocatore 2 permette al Giocatore 3 di capire che il Giocatore 1 ha estratto una pallina blu, e, siccome sa che chi lo ha preceduto è il Giocatore 2, il Giocatore 3 sa che se il Giocatore 2 ha risposto MB è perché ha estratto una pallina blu. Se estrae una pallina blu sa che sono state estratte tre palline blu e questo rinforza l'ipotesi che l'urna sia MB: e questo è quello che risponde. Se estrae una pallina rossa sa che sono state estratte due palline blu e una rossa: perciò anche in questo caso sembra più probabile che sia un'urna MB che non MR, dunque il Giocatore 3 risponde con MB.
##### Giocatore 4:
Prima di estrarre la pallina, il giocatore deduce ciò che hanno estratto il Giocatore 1 e il Giocatore 2: lo stesso ragionamento operato dal Giocatore 3 permette al Giocatore 4 di capire che il Giocatore 1 ha estratto una pallina blu e il Giocatore 2 ha estratto una pallina blu. Invece, nulla può dedurre circa l'estrazione del Giocatore 3 perché sa che, qualunque fosse stata la sua estrazione, avrebbe comunque risposto MB. Perciò, ha esattamente le stesse informazioni che aveva il Giocatore 3 e, di conseguenza, non può che comportarsi esattamente come il Giocatore 3: qualunque pallina estragga, risponderà MB.

Per ogni Giocatore $x$ con $x \geqslant 5$, valgono le considerazioni del Giocatore 4: si è innescato un fenomeno a cascata, ossia una cascata imitativa. Qualunque saranno le estrazioni, ogni giocatore risponderà MB.
